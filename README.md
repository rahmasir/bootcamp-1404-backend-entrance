
<details dir='rtl' open><summary><h2>شرح سوال</h2></summary>

# پارکینگ هوشمند

  ما توی نشان تو فکر انجام پروژه‌ی جذاب هستیم. بهش می‌گیم سامانه‌های هوشمند مدیریت پارکینگ‌ها در سطح شهر. دلمون می‌خواد اول یه سیستم مدیریت پارکینگ داشته باشیم و بعد همه‌ی پارکینگ‌های سطح شهر رو به همدیگه وصل کنیم. اولین مشتری ما یه پارکینگ چند طبقه بزرگ در مرکز شهره. تا الان همه چیز اونجا به شکل دستی انجام می‌شده؛ یعنی اپراتورها با خودکار و کاغذ مشخص می‌کردن که کدوم ماشین کجا پارک شده، چه ساعتی وارد شده، چقدر باید پرداخت کنه و غیره.

اما خب، با زیاد شدن ترافیک و شکایت‌های مردم بابت گم شدن ماشین‌ها، اشتباه در محاسبه هزینه و نبود جا، مدیر پارکینگ تصمیم گرفته که سیستم‌شو دیجیتالی کنه و اینجاست که ما وارد عمل می‌شیم.

### 🎯 مأموریت تو در این پروژه

ما می‌خوایم هسته‌ی اصلی سیستم مدیریت پارکینگ رو طراحی کنیم، و قراره این وظیفه رو به تو بسپریم تا میزان درک و مهارتت در برنامه‌نویسی شی‌گرا (OOP) رو بسنجیم.

انتظار نداریم که یه برنامه کامل با رابط کاربری یا دیتابیس یا API طراحی کنی. فقط باید **ساختار شی‌گرای** کلاس‌ها و روابط بین اون‌ها رو طراحی و پیاده‌سازی کنی، به‌طوری که منطق اصلی سیستم مشخص باشه و قابل توسعه در آینده باشه.

### 🧩 ویژگی‌هایی که سیستم باید داشته باشه

#### وسایل نقلیه  🚗

+ انواع وسیله نقلیه شامل: **ماشین سواری، موتورسیکلت، و کامیون**.

+ هر وسیله نقلیه باید یک پلاک منحصر به فرد داشته باشه.

+ وسیله‌های مختلف مثل کامیون یا موتورسیکلت، جای پارک مخصوص به خودشون رو دارن.

#### جای پارک  🅿️

+ پارکینگ تعداد مشخصی جای پارک از انواع متفاوت (جای پارک، ماشین، موتور یا کامیون) داره.

+ بعضی جای پارک‌ها فقط برای وسیله خاصی هستن (مثلاً فقط موتور).

+ تعداد جای پارک در هر پارکینگ متفاوت و محدود است.

#### ورود و خروج  🎫

+ هنگام ورود:
	+ اولین جای پارک مناسب به وسیله اختصاص داده می‌شه.

	+ یک **بلیت ورود** با زمان ثبت می‌شه.

+ هنگام خروج:
	+ با استفاده از بلیت، هزینه محاسبه می‌شه (بر اساس مدت حضور).

	+ جای پارک آزاد می‌شه.

#### قوانین قیمت‌گذاری 💰

+ هر نوع وسیله قیمت ساعتی متفاوتی داره (مثلاً ماشین ۲ تومان، موتور ۱ تومان، کامیون ۳ تومان در ساعت).

+ هزینه باید بر اساس مدت زمان پارک محاسبه بشه. (می‌تونی فرض کنی زمان به ساعت هست)

###  انتظار ما از تو ✅

+ طراحی ساختار کلاس‌ها به صورت شی‌گرا با رعایت اصولی مثل:
	+ **کپسوله‌سازی (Encapsulation)**

	+ **وراثت (Inheritance)**

	+ **ترکیب (Composition)**

+ داشتن کدی قابل فهم، مرتب، و قابل گسترش

+ شبیه‌سازی ساده رفتار سیستم برای تست (مثلاً با استفاده از متد `main()` و صدا زدن متد‌های پیاده‌سازی شده توسط شما)

# نکات

+ این سوال را می‌توانید با زبان‌های `Java`، `C++` و `Python` و یا هر زبان یا تکنولوژی دیگری که تخصص دارید حل و برای داوری ارسال کنید.
+ تمام موارد گفته شده در صورت سوال برای سه زبان یکسان است و شما باید این موارد را به درستی پیاده‌سازی کنید.
+ **توجه کنید** که آخرین ارسال شما برای این سوال توسط تیم داوری بررسی و امتیاز‌دهی خواهد شد و برای داوری این سوال موارد مختلفی از جمله تمیز بودن کد، درک شما از مسئله، پیاده‌سازی و راه‌حل به کار رفته توسط شما مورد ارزیابی قرار خواهد گرفت.

</details>
